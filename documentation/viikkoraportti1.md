# Viikkoraportti 1

Tällä viikolla olen tutustunut mahdollisiin aihevaihtoehtoihin ja kertaillut *Tietorakenteet ja algoritmit* -kurssin sisältöä. Olin kevään sairauslomalla olkapään leikkauksen vuoksi enkä ole tehnyt kuuteen kuukauteen mitään ohjelmointiin liittyvää, joten pelkästään perusasioiden kertaus on vienyt hiukan aikaa tällä ensimmäisellä viikolla. Siksi päätin myös valita projektin kieleksi Javan, jolla olen ohjelmoinut kaikkein eniten.


Valitsin aiheeksi labyrinttien luomisen ja ratkaisemisen, koska se vaikutti riittävän haastavalta ja mielenkiintoiselta, mutta myös suhteellisen helposti toteutettavalta aiheelta. Moni algoritmi, jota voidaan käyttää labyrinttien ratkaisemiseen, oli jo tuttu aiemmilta kursseilta ja siksi itse ohjelmointi vaikuttaa minusta minulle mahdolliselta tehtävältä. Minulla on usein tapana valita liian kunnianhimoisia projekteja, jotka jäävät sitten helposti kesken, joten pyrin tällä kertaa välttämään sen ja keskityin aiheen valinnassa riittävään yksinkertaisuuteen.


Loin Gradle-projektin, mutta itse ohjelmointia en vielä aloittanut. Tarkoitukseni on aloittaa labyrinttien luomiseen tarkoitetuista algoritmeista, ja sen jälkeen edetä labyrinttien ratkaisemiseen.


Kaipaisin palautetta aiheen valinnasta ja sopivista algoritmeista. Yritin selvittää, mitä riittävän monimutkaisia algoritmeja labyrinttien selvittämiseen voi käyttää, mutta en onnistunut löytämään mitään yleispätevää vastausta. Minusta myös tuntuu, että minun on kerrattava vielä lisää aiemmin opittua ja ohjelmoitava labyrinttien luomiseen sopivat helpommat algoritmit, jotta pääsen jälleen kärryille siitä, miten mikäkin algoritmi tarkkaan ottaen toimii.

